<html lang="hu">
<head>
<meta charset="utf-8" />
<link rel="stylesheet" href="Irodalom.CSS" />
 <title>Irodalom</title>
</head>
<body>
<div style="text-align:center"><h1>A Biblia</h1></div>
<h2><b>Bevezető</b></h2>
<p>
        <ul>
            <li>A Biblia a teremtéstörténetekkel indul. Azért beszélünk róluk többes számban, mert valójában két eltérő történet szerepel a világ és az ember teremtéséről Mózes első könyvében. Az egyikben szerepel a Paradicsom, vagy más néven az Édenkert, az a hely, ahol az első emberpár, Ádám és Éva boldogan élt, mielőtt Isten a bűnbeesésük miatt kiűzte volna őket onnan. A Biblia szerint azóta kell küzdenünk és fáradoznunk.</li>
		</ul>
<ul>
<li>Szerinted az Istentől az Ószövetségben elrendelt munka mint létfenntartási mód valóban csupán büntetés az embernek? Mi történne velünk, ha nem kellene küzdelmes és értelmes munkával gondoskodnunk saját életünkről?
</li>
        </ul>
    </p>
<h3><b>A Biblia részei</b></h3>
<p>
        <ul>
            <li>A Biblia alighanem a legismertebb, legnagyobb példányszámban kiadott, legtöbb nyelvre lefordított könyv a világon. Az antik görög–római örökséggel együtt az európai kultúra legfontosabb meghatározója. Szentírásnak is mondjuk, mert a kereszténység és a zsidóság számára szent könyv, Isten szavának hordozója. A zsidók (más néven héberek vagy izraeliták) ókori közel-keleti nép. Hozzájuk tartoznak a magukat ebből a népből származtató vagy a hagyományokat követő emberek, akik ma a világ minden részén élnek.

A biblia a görög biblion, ’könyvtekercs’ szó többes számú alakja. Jelentése tehát ’könyvek’. Ez arra utal, hogy a Biblia valójában nem egységes mű, hanem különböző korokban keletkezett, különböző műfajú iratoknak, könyveknek a gyűjteménye. A Biblia legrégebbi könyvei Kr. e. 1000 körül keletkeztek, a legújabb iratokat Kr. u. 120 körül írták.

A Biblia nagyobbik részét (mintegy kétharmadát) a Héber Biblia könyvei teszik ki. Ezek a Krisztus születése előtt készült könyvek többek között a világ teremtéséről és a zsidó nép történetéről szólnak, illetve törvényeket, próféciákat (jövendöléseket) tartalmaznak. A Héber Biblia keresztény elnevezése: Ószövetség, zsidó elnevezése: Tanakh. A Biblia második részének, az Újszövetségnek a könyvei Jézus életét és tanítását, valamint a Jézus halála és feltámadása utáni időszak eseményeit beszélik el. Az Ószövetség elnevezés az ősatyák (Ábrahám, Izsák, Jákob) és Mózes által Istennek a választott néppel kötött szövetségére utal, amelynek lényege az ígéret földje, a Kánaán volt. Ezt a szövetséget terjeszti ki Jézus megváltó kereszthalála az egész emberiségre, aminek tétje az üdvösség lett. A keresztény értelmezés szerint ugyanis az Újszövetségben Jézus által teljesül be mindaz, amit az Ószövetség elbeszélése szerint Isten megígért, és a próféták megjövendöltek. A Biblia két részét – a latin fordítást átvéve – az Ó- és Újszövetség mellett Ó- és Újtestamentumnak is nevezik.

A kánon azoknak a könyveknek az összessége, amelyeket az egyház hitelesnek, azaz Istentől sugalmazottnak ismer el. A zsidó kánon az ószövetségi iratokat tartalmazza, a keresztény felekezeteké ezen felül magában foglalja az Újszövetség huszonhét könyvét is. Kisebb különbség mutatkozik a katolikus és a protestáns kánon között.

A nem kanonizált, ám a kánon könyveivel rokon írásokat apokrif iratoknak nevezzük. Ilyen apokrif irat például az Ádám és Éva élete vagy a Tamás-evangélium.</li>
        </ul>
    </p>
<h4><b>A bibliai teremtéstörténetek</b></h4>
<img src="https://cdn.nwmgroups.hu/s/img/i/1810/2018101378.jpg?w=800&h=566&t=5" title="Teremtéstörténet"  />
<p>
        <ul>
            <li>A Teremtés könyve két, egymást kiegészítő történetben beszéli el a világ keletkezését. Az első elbeszélés szerint Isten hat nap alatt teremti meg a világot, a hetedik napon pedig megpihen. Először elválasztja a fényt és a sötétséget, az eget és a földet, valamint a szárazföldet és a tengert, majd az így megalkotott világot benépesíti növényekkel és állatokkal. Végül saját „képére és hasonlatosságára” megteremti az embert. A szöveg fontos, az őstörténetek közül egyedül a bibliaira jellemző vonása, hogy a teremtés az isteni szó erejével történik.

Az ezt követő második elbeszélés más kérdésekre helyezi a hangsúlyt. Az Úr a föld porából alkotja meg az első embert, Ádámot. A teremtés bibliai története tehát az embert anyagi és spirituális kettős létmódjában ragadja meg. Isten Ádám lakóhelyéül a minden jóban bővelkedő Paradicsomot jelöli ki. Az első asszonyt, Évát az Úr Ádám egyik bordájából alkotja, jelképesen hangsúlyozva férfi és nő, férj és feleség összetartozását. A történet a bűnbeesés elbeszélésével folytatódik. Az ember teljes szabadságot élvezett az Édenkertben, Isten csupán azt tiltotta meg, hogy a jó és rossz tudás fájának gyümölcséből egyen. Éva azonban a kígyó rábeszélésére mégis vett a fa gyümölcséből, és férjének is adott belőle. Az ember tehát szembefordult Istennel, aki büntetésből kiűzte őt az Édenkertből. Ennek az ősi, paradicsomi állapotnak az elvesztése ad magyarázatot az élet fáradalmaira, fájdalmaira és az ember halandóságára.

A Teremtés könyve Ádám és Éva gyermekeinek, Káinnak és Ábelnek a történetével folytatódik. Káin, az idősebbik fivér irigységből megölte öccsét, akinek az áldozata kedvesebb volt Isten számára. Bűne miatt el kellett bujdosnia.
</li>
        </ul>
    </p>
</body>
</html>
